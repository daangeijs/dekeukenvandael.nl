---
title: Rabarber custardtaart
date: 2023-05-14T13:58:28.742Z
author:
  - Elleke Munk
tags:
  - rabarber
categories:
  - taart
  - bakken
  - vegatarisch
cover:
  image: /img/rabarber-taart.jpeg
summary: In de maanden mei en juni is rabarber weer verkrijgbaar. Lekker om een
  compote mee te maken of om te gebruiken in gebak! Deze taart maken is
  arbeidsintensief, maar is de geïnvesteerde tijd meer dan waard. Eventueel kun
  je het deeg, de custardvulling en de gepocheerde rabarber al een dag
  vantevoren maken.
---
In de maanden mei en juni is rabarber weer verkrijgbaar. Lekker om een compote mee te maken of om te gebruiken in gebak! Deze taart maken is arbeidsintensief, maar is de geïnvesteerde tijd meer dan waard. Eventueel kun je het deeg, de custardvulling en de gepocheerde rabarber al een dag vantevoren maken.

## Ingrediënten

***Voor de bodem***

* 50 gram roomboter (ongezouten - kamertemperatuur)
* 50 gram suiker
* 150 gram bloem
* 1 eidooier
* snuf zout
* 1-3 eetlepels koud water

***Custard vulling***

* 150 ml slagroom
* 125 ml volle melk
* 3 eidooiers (middel)
* 100 gram suiker
* 25 gram custardpoeder
* 1 vanillestokje (merg)

***Topping***

* 5 stengels rabarber
* 500 ml aardbeiensap/siroop

***Materialen***

* Quichevorm van 24 cm doorsnede
* Keramische bonen

## Bereidingswijze

1. Meng alle ingrediënten voor het deeg tot een mooi glad deeg met de hand of een keukenmachine. Voeg de eetlepels water stap voor stap toe en kijk wanneer het van losse droge kruimels naar nattere kruimels gaat. Doe het deeg in huishoudfolie en laat het ongeveer 30 minuten rusten in de koelkast. Als je het overnacht laat rusten, haal het dan 10 minuten voor gebruik uit de koelkast en kneed kort door voor gebruik. 
2. Maak de custardvulling door een steelpannetje op het vuur te zetten met de slagroom, de helft van de melk en het merg van de vanillepeul. Breng dit aan de kook terwijl je in een andere kom de rest van de melk mengt met de eidooiers, suiker en custardpoeder.
3. Zodra de slagroom kookt voeg je dit beetje bij beetje bij de melk met eidooiers en custard poeder toe terwijl je blijft roeren met een garde. Doe het daarna terug in de steelpan en breng het geheel weer aan de kook. Laat een of twee minuten even inkoken, zet het vuur uit, en giet de custard weer in de andere kom. Laat dit nu een half uur afkoelen in de koelkast.
4. Snij de rabarber in stukken van 4 cm lang. Breng het aardbeiensap aan de kook. Zet het vuur uit zodra het kookt en leg de rabarber erin. Breng het opnieuw aan de kook en zet zodra het kookt het vuur uit. Laat in de pan afkoelen en staan tot gebruik. 
5. Verwarm de oven voor op 200 graden boven- en onderwarmte.
6. Rol het deeg uit op een licht bebloemd werkblad en verdeel het over de quichevorm.
7. Bak de bodem 10 minuten blind voor en gebruik hiervoor eventueel keramische bonen die je met een bakpapiertje in de vorm legt. Haal dit eruit en bak de bodem nog 5 minuten zonder vulling. Laat volledig afkoelen.
8. Verdeel de custardvulling over de bodem. Bak de taart in 30 minuten gaar. Laat iets afkoelen en verdeel vervolgens de rabarber over de taart.