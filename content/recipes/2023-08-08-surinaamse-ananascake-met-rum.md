---
title: Surinaamse ananascake met rum
date: 2023-08-08T11:46:36.800Z
author:
  - Elleke Munk
tags:
  - ananas
  - rum
categories:
  - bakken
  - vegatarisch
  - cake
cover:
  image: /img/apc_0016.jpg
summary: "Het overkomt ons allemaal wel eens: je hebt fruit in huis gehaald en
  voor je het weet, is het overrijp. Dit overkwam mij laatst met een ananas.
  Juicy, zoet en op het randje van té rijp, maar wegdoen vond ik zonde. Ik wilde
  er iets lekkers van maken! Echter, de sappigheid van ananas kan soms een
  uitdaging vormen in gebak. Teveel vocht kan ervoor zorgen dat de cake of taart
  zompig wordt. In dit recept komt de ananas volledig tot zijn recht en de cake
  blijft heerlijk luchtig. De toevoeging van rum en kruidige specerijen geven
  het geheel een exotisch en zomers tintje. Dus mocht je, net als ik, een ananas
  hebben liggen die snakt naar een tweede leven, probeer dan deze smaakvolle
  traktatie! "
---
Het overkomt ons allemaal wel eens: je hebt fruit in huis gehaald en voor je het weet, is het overrijp. Dit overkwam mij laatst met een ananas. Juicy, zoet en op het randje van té rijp, maar wegdoen vond ik zonde. Ik wilde er iets lekkers van maken! Echter, de sappigheid van ananas kan soms een uitdaging vormen in gebak. Teveel vocht kan ervoor zorgen dat de cake of taart zompig wordt. In dit recept komt de ananas volledig tot zijn recht en de cake blijft heerlijk luchtig. De toevoeging van rum en kruidige specerijen geven het geheel een exotisch en zomers tintje. Dus mocht je, net als ik, een ananas hebben liggen die snakt naar een tweede leven, probeer dan deze smaakvolle traktatie! 


## Ingredienten

* 1 verse ananas
* 150 gram ongezouten (biologische) roomboter - verdelen in 50 en 100 gram
* 250 gram rietsuiker - verdelen in 50 en 200 gram
* 4 eieren - dooiers en eiwitten gescheiden
* 200 gram tarwebloem
* 1 theelepel bakpoeder
* 1/4 theelepel kaneel
* 1/8 theelepel nootmuskaat
* 1/4 theelepel vanillepoeder of 1 theelepel vanille extract
* 3 eetlepels (spiced Bacardi) rum (45 ml)

## Bereidingswijze

1. Snijd de verse ananas in halfronde plakken. 
2. Smelt 50 gram boter in een RVS pan. Als de boter licht kleurt, doe je er 50 gram suiker bij. Zet het vuur lager en roer de suiker snel om. Laat het niet aanbranden of karamel worden (als dit laatste wel gebeurt, is het niet het einde van de wereld/van de taart). 
3. Leg de gesneden ananas in de pan met het suiker/botermengsel. Zet het vuur op laag en laat de ananas 15 minuten sudderen. Keer regelmatig om.
4. Zet nu de oven aan op 200 graden om hem voor te verwarmen.
5. Scheid de eieren in twee aparte kommen. Kluts eerst de dooiers goed en kluts daarna de eiwitten in een vetvrije kom tot ze wit en stijf zijn. 
6. Smelt de resterende boter (100 gram) in een pannetje of magnetron en zet dit even weg.
7. Klop de suiker die je over hebt (200 gram) door de dooiers tot alle suiker is opgelost.
8. Meng de bloem met bakpoeder, kaneel, nootmuskaat en vanillepoeder. Zeef de droge ingrediënten boven het eidooier/suikermengsel en spatel ze er goed doorheen.
9. Giet nu voorzichtig de gesmolten boter bij het beslag en spatel dat er ook doorheen.
10. Voeg tot slot de rum en het stijf geklopte eiwit toe. Voeg het eiwit als laatste en heel voorzichtig toe. Ook dit doe je met de spatel. Het beslag moet glad zijn en geen klontjes bevatten, maar mix niet te lang, want dan sla je alle luchtigheid van de eiwitten eruit.
11. Leg de ananas (en de stroop die vrij is gekomen tijdens het sudderen) in een licht beboterd bakblik.  Giet het beslag over de ananas en plaats het bakblik in de oven.
12. Prik na 30 minuten in de cake met een saté prikker en kijk zo of hij gaar is. Zo niet, laat de cake dan nog vijf minuutjes extra in de oven bakken. Het luistert vrij nauw, want iets te lang zorgt ervoor dat de cake droog wordt.
13. Laat de cake als 'ie klaar is ietwat afkoelen en keer hem dan op een plat bord of snijplank zodat de onderkant met de ananas de bovenkant wordt.