---
title: Herfstkoekjes
date: 2023-10-29T14:26:53.100Z
author:
  - Daan Geijs
tags:
  - pumpkin spice
categories:
  - koek
cover:
  image: apc_0085-edit.jpg
summary: "Mijn collega Khrystyna weet dat ik erg van bakken houd, en zij is vaak
  degene die mijn baksels mag proeven. Onlangs kreeg ik van haar een koekjesvorm
  uit Canada cadeau, in de vorm van het blad van hun geliefde esdoorn. Deze
  prachtige vorm gaf me meteen het idee om er een herfstkoekje van te maken. Ik
  heb het in twee kleuren gebakken: een deeg op smaak gebracht met citroen, dat
  het frisse van de zomer symboliseert, en een ander deeg dat de herfst
  symboliseert, op smaak gebracht met pumpkin spice. Het kleurcontrast staat
  voor de overgang en het moment waarop de herfst op zijn mooist is. Terwijl ik
  dit recept opschrijf, realiseer ik me waarom mijn collega me juist deze
  koekjesvorm heeft gegeven."
time: "Bereiding: 20 minuten, Rusten: 60 minuten, Bakken: 18 minuten."
portions: 25 koekjes
ingredients: >-
  *Voor het lichte deeg:*


  * 92,5 gr boter, op kamertemperatuur

  * 62,5 gr witte basterdsuiker

  * snuf zout

  * 12 gram ei, op kamertemperatuur, losgeklopt

  * 125 gr bloem

  * ½ citroen, rasp,


  *Voor het donkere deeg:*


  * 92,5 gr boter, op kamertemperatuur

  * 62,5 gr bruine basterdsuiker

  * snuf zout

  * 12 gram ei, op kamertemperatuur, losgeklopt

  * 125 gr bloem

  * ½ eetlepel [pumpkin spice]({{ < ref "2023-10-29-pumpkin-spice" > }}) of koekkruiden.
preparation: >-
  1. Bereid de twee degen voor in twee aparte kommen. Je kunt dit mooi tegelijk
  doen. Meng voor het lichte deeg de boter, witte basterdsuiker, zout en de
  citroenrasp. Meng 12 gram ei erdoor, voeg de bloem toe en kneed alles tot een
  deeg. Voor het donkere deeg voeg je de boter, bruine basterdsuiker, zout en de
  pumpkin spice in een kom en meng je 12 gram ei erdoorheen. Voeg nu de bloem
  toe en kneed alles tot een deeg.

  2. Verpak beide degen in plasticfolie en leg ze in de koelkast. Laat ze minimaal 1 uur rusten. Een koud deeg is beter om straks strakke vormen uit te snijden.

  3. Verwarm de oven voor op 175 °C en bekleed een bakplaat met bakpapier.

  4. Kneed het deeg kort door en rol het op een licht bebloemd werkblad uit tot een dikte van 4-5 millimeter. Steek of snijd de gewenste koekjesvormen uit en leg ze met voldoende tussenruimte op de bakplaat. Deze koekjes vloeien niet veel uit tijdens het bakken. Gebruik de twee kleuren deeg om mooie patronen te maken. Voor de bladeren kun je het deeg doormidden snijden en de gekleurde helften wisselen. Voor de ronde cirkels kun je van ieder deeg een bal rollen en beide plakken op elkaar leggen. Rol deze vervolgens op en snijd er plakken van.

  5. Bak de koekjes in 15-20 minuten goudbruin en gaar. Laat de koekjes afkoelen op een rooster.
ignore: false
---
