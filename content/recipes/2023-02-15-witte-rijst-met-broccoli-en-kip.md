---
title: Witte rijst met broccoli en kip
date: 2023-02-15T20:08:48.952Z
author:
  - Daan Geijs
  - Elleke Munk
tags:
  - kip
  - broccoli
  - rijst
  - oesterzwam
categories:
  - koken
---
W﻿itte rijst met broccoli en kip. Een gerecht met een cult-status. Als je dit eet dan wil je graag laten zien dat je bewust met je lichaam bezig bent, dat jij je mentaal kan uitdagen en elke dag in de sportschool staat. 100% discipline en 0% smaak. Wij voegden wat meer smaak en passie toe aan dit gerecht om het wat meer body te geven, zonder dat het je eigen body heel erg aantast. En tjah die eetlepel boter kun je best hebben!

# Ingrediënten:

* 100g kip
* 6 oesterzwammen
* 1 stukje gember van duimgrootte
* 1 el bruine suiker
* 1 el 5-kruidenpoeder
* 1 tl gemberpoeder
* 1 tl sesamolie
* 1/4 tl gerookt paprikapoeder
* 2 el sojasaus
* 1 el boter
* 1/2 tl knoflookpoeder
* 1 bosje lente-ui, in plakjes
* 2 kleine rode pepertjes, fijngesneden
* 1 teentje knoflook, fijngesneden
* 1 el witte wijnazijn
* 2 el mirin
* 1 broccoli, in roosjes gesneden
* 1 kop rijst
* Cashewnoten en korianderblaadjes, ter garnering

# Instructies:

1. Kook de rijst volgens de aanwijzingen op de verpakking.
2. Verhit een beetje olie in een pan op hoog vuur en voeg de oesterzwammen toe. Bak tot ze bruin zijn, voeg dan de boter en knoflookpoeder toe. Na 1 minuut haal je de paddenstoelen uit de pan en zet je ze opzij.
3. Bak in dezelfde pan de kip tot deze bruin is. Haal de kip uit de pan en zet deze opzij.
4. Mix in een blender de gember, bruine suiker en 40 ml water tot een gladde pasta.
5. Verhit in een aparte stalen pan een beetje olie op laag vuur en voeg de knoflook, fijngesneden pepertjes, gesneden lente-ui en broccoli-roosjes toe. Verdeel de broccoli tussen de twee pannen voor een gelijkmatige garing. Bak de broccoli ongeveer 4 minuten en voeg dan alle broccoli toe aan de stalen pan.
6. Snijd de kip in kleine stukjes en hak de stelen van de koriander fijn.
7. Voeg de gemixte gember, sojasaus, witte wijnazijn, 5-kruidenpoeder, gemberpoeder, sesamolie en fijngesneden korianderstelen toe aan de pan met de gekookte broccoli. Laat de saus inkoken tot deze dikker wordt en er bijna geen vloeistof meer in de pan zit. Voeg dan de gebakken kip en paddenstoelen toe aan de pan en roer alles door elkaar.
8. Voeg de mirin toe aan de rijst en roer goed.
9. Serveer de rijst met het kip- en broccolimengsel, gegarneerd met cashewnoten en korianderblaadjes.