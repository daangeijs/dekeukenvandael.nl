---
title: Matcha koeken
date: 2025-03-20T20:59:54.589Z
author:
  - Daan Geijs
tags:
  - matcha
categories:
  - koek
  - bakken
cover:
  image: img_5338-edit-2.jpg
summary: "In Japan waren de meeste zoete dingen met matcha vaak onze favoriet.
  Aan het einde van onze reis wilde ik daarom graag wat matcha meenemen zodat ik
  thuis er ook mee aan de slag kon. Ergens vond ik het wel zonde om hele
  hoogwaardige matcha te gebruiken voor het bakken, omdat de subtiele nuances
  van de smaak dan vaak verloren gaan door de andere ingrediënten. Gelukkig vond
  ik in de Don Quijote een kwalitatief mindere matcha maar die nog steeds die
  kenmerkende aardse en licht bittere smaak had én natuurlijk de prachtige
  groene kleur. Het resultaalt: een zoete herinnering aan Japan."
time: "Voorbereiding: 30 minuten, Rusten: 1 uur, Afbakken: 15 minuten"
portions: 15 koeken
ingredients: |-
  * 260 g bloem
  * 1 tl bakpoeder
  * 0,5 tl zout
  * 2 el matchapoeder
  * 230 g ongezouten boter
  * 100 g kristalsuiker
  * 210 g lichte basterdsuiker
  * 1 tl vanille-extract
  * 2 eieren
preparation: >-
  1. Verhit de boter op middelhoog vuur totdat deze een goudgele kleur krijgt.
  Giet de boter in een hittebestendige kom om af te koelen. Tijdens het afkoelen
  zal de boter donkerder van kleur worden.

  2. Meng in een middelgrote kom de bloem, bakpoeder, zout en matchapoeder. Roer goed door en zet opzij. Voor het beste resultaat zeef het mengsel om klonten te voorkomen.

  3. Meng de kristalsuiker, basterdsuiker, eieren en vanille-extract tot een glad beslag. Wanneer de boter is afgekoeld meng deze deze door het beslag heen. Klop het geheel tot een luchtige en romige textuur (~ 1 minuut).

  4. Voeg langzaam de droge ingrediënten toe aan het botermengsel. Gebruik een spatel om te mengen tot er een groen deeg ontstaat.

  5. Laat het deeg minimaal 1 uur rusten in de koelkast en zorg dat het goed gekoeld is. Heb je wat meer tijd, laat het dan 24 uur staan om een intensere matcha smaak te krijgen. We koelen het deeg goed zodat de koeken minder snel weglopen in de oven, zorg daarom tijdens een warme zomerdag dat je snel werkt of het deeg goed koelt.

  6. Verwarm de oven voor op 175°C.

  7. Bekleed een bakplaat met bakpapier. Gebruik een ijsschep of juslepel om het deeg op de bakplaat te scheppen. De ballen moeten het formaat van een slechtgevormde golfbal hebben. De vorm maakt niet uit, aangezien ze smelten in de oven. Druk vooral het deeg niet plat. Zorg ervoor dat de koekjes 5-7 cm uit elkaar liggen.

  8. Bak de koeken 10-12 minuten.

  9. Laat de koeken 5 minuten afkoelen op de bakplaat voordat je ze op een afkoelrek legt, of koud werkblad. Laat ze nog 15 minuten verder afkoelen voordat je ze serveert.
ignore: false
---
**T﻿ips:**

\-﻿ Je kan witte chocola of geblancheerde hazelnoten stukjes voorzichtig door het deeg mengen als laatste stap.

\-﻿ Proef het deeg, afhankelijk van de kwaliteit van de matcha kun je beslissen er meer doorheen te mengen. Het zou ongeveer naar matcha ijs moeten smaken.